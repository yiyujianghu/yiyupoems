一羽江湖诗集

2020年
逐鹿茶楼与杨博士胡耍儿
灯霓飘暗幕，疾风谒晚春。
沸动茶烟细，纯莹盏魄新。
碎事从夜寂，藉此长精神。
星流分时运，溯回待初因。

释梦
喧呼呫哔叩银环，摇映空青惝恍间。
绕雪冰肌明璧润，析光棱镜绻微斓。
偶然时刻深深见，细语拖延浅浅潸。
转拭轻尘飞蹙促，佩珠遗落在春湾。
（2020年11月6日凌晨）

2019年
大寒时节赠杨博士霈
寰海云泥相推徙，稷下司典称博士。辙轨佯谬偶错帧，星空杂遝失轮次。钟摆校拭愈纤新，自旋纷扰微燔炽。燧镜掬光可沸珠，乞火愿解人间事。人世诸尘解者稀，烟波旷荡澹萦縻。佩鼎犹可麾枭将，佩星亦可泛沦漪。莫以负戴忤澄心，砭音堕鼓太参差。折刃雄谋堪勇决，行风簸雨正当时。

赴史偈君喜宴兼与赵超东胤郝博孙鹏
璇霄碧落迷深沚，夜浦流云涵如水。光茵碎律驻瑶席，席珍蜜旨交酣恣。龙城曲陌散车尘，髫年邃事濒如馈。春声酌影二十年，而今眉宇犹相似。故园腊雪浴新篁，壮岁揽辔各由缰。试将逾海听羯鼓，更以孤擎挽流光。衿裾轩冕共缁涴，驳淆火溃见青琅。诸君击水自有时，轻舠兰桨入微茫。

春联集句
忠恕在己（魏书-阳尼列传），先难而后获（论语-雍也），万状分明光似洗（窦庠）；
取予然诺（史记-游侠列传），鼓歌以余舞（庄子-在宥），江湖侠气剑如虹（黄兴）。

表情包剪辑
流绮织星座，微旋镌永铭。消息春润色，潜默夜怀冰。隐曲藏心事，屏窥唤表情。灯笠曳昏光，支颐吮青柠。

电影剪辑
墟土速重构，械具托彩旗。万方投镜面，一隙炽光辉。明月移船尾，重生在云涯。钟摆深呼吸，判决倒计时。

轻音乐剪辑
柔泽听唇语，朝曦犹微敛。天青深可逾，云碧明如绽。平畴麦浪歇，落照金穗腆。月影触檐铃，春星忽已远。

听塔塔吟唱《推开世界的门》
回旋支点渐温柔，沉海灵光梦未休。怯赧潮流听绮语，天真烟火吻凝眸。
碎花衣袂洇缄泪，窈窕弦歌曳晚舟。默引悲狂皆赦恕，零星世界再漂浮。

金缕曲-读陶公近日文章
慧炬真如诫。看陶公，飞翻殷鉴，簇锋袭逮。秘典从来书帝略，却道天威消解。只变换、星旗石黛。更诩王庭多缜断，洎归终、迎敌非同忾。纵玉碎，犹崩坏。
双分胜负成边界。照临歧，快马轻越、已隔千嶰。默转机锋需颖识，莫到穷途怵殆。君不见、垂成功败。谛视重磨天地眼，更观心、次对斑斓海。纵炎灼，应无碍。

2018年（7首）
春联集句
日月还复周（陶渊明），岂无得以然哉（庄子-庚桑楚），始知前辈稽古力（宗泽）；
江湖迥且深（曹植），就有道而正焉（论语-学而），终怀上略致殊功（方干）。

诸观
诗者“兴观群怨”。杜圣以《秋兴》入意，今乃诸观而得之，以察时变、化成天下。

其一
高天睆月俨窥巡，纷矢人潮涣渐湮。纡壁逡光呈谜语，呶琴湁浪簇殷辚。
时空虚构合于掌，玫酒灼红吻向唇。每迄夜中抛影蜕，失心梦呓或为真。

其二
神谕虚空嬗此形，浑茫壁界例孤青。无穷镜像时光海，蹈死轮回上古星。
旷劫玄枢喑永咒，褫裎黏土秘含灵。缭红锐紫潸然溃，跳荡谐波绮未停。

其三
颠坠狂花斥沸霄，云流环涌烁星锚。银绸璧拭熛春火，蜜呓胭洄湎夜潮。
亢气凌穹骁以穆，纯音诉我语而谣。莹刀偃澈天霜滑，四海沦漪眺锦轺。

其四
铅山汞液锢寰间，旋晷刊铭契永年。慧力规箴胠钥火，狂荧错轨洎颓渊。
骄恇瘁灺昭危焕，恍惘椎轮逝暮川。吾僭元因初祷视，逋漩生死逆湮孪。

其五
独拒神锋负万戕，枯心痉痛铩炎芒。投渊诡刃隳荒默，临界悬星逸漏光。
炬焰擎霆撑堕夜，魔瞳峙视踞雄苍。逐贲者暴走于野，匮弹扳机密叩墙。

其六
铃塔弘华圣贶俱，歧从慧颖卜浮居。明参玉粹澄怀可，悃勉尘流跬迹余。
大勇猛心行畏怖，恒庄严相瞩盈虚。恸邅欣戚忽凝绘，恣挞瑶鞭莫转舆。

2017年（2首）
春联集句
凤凰于飞（大雅-卷阿），凭轻云以绝驰（嵇蕃），尔岂摧残始发愤（杜甫）；
日月方奥（小雅-小明），擅扶光于东沼（谢庄），余亦乘舟归鹿门（孟浩然）。

寄梦凝兄得偿所愿
浣花釉墨染春衣，约誓鸥盟旋复期。青琐浮尘犹惝恍，朱华岁序正涟漪。
有怀夙夜终应已，无限年光大可为。默识寒图纷五彩，抱琴负剑万灯垂。

2015年（1首）
沁园春-祖父八十大寿
凤尾龙香，碧云丹桂，朗澈垂空。忆松鹤归来，犹寻古貌；大瓠初种，化翼乘风。杖履追陪，稼声谈笑，如对五柳谢陶公。深雅健，指米茶可待，期颐可封。
长日光影彤彤，渐于陆重岭过飞鸿。似春霖花榭，击云歌月；秋潭深澧，伐竹驱弓。而今泊涉，苍山远引，如隔崇穹东海东。促席末？只围炉团团，再挽长衷。

2013年（1首）
席后独伫桥边有感
颓火漫缁野，忧怖缓狂燎。漪光漩入夜，微绽复长凋。急鞭行日驾，徂逝剧穹飚。顽童折纸翼，睽瞻天际遥。天阙岂永迷，窃语顿垂昭。星泽拂人面，醒我猛于刀。诚辞喧呶外，穷途大荒轺。花音失光羽，初心久寂寥。大梦沉如锁，欲释非一朝。群空或万有，所思何相淆。寒月燃千尺，秋风立一舠。归来独忤然，草草湛浊醪。

2012年（10首）
水调歌头（闻说老师户中设帨，贺之）
疑是云间月，偶落在天涯。疑是灵飚忽转，遽然满生花。疑是倾城风雪，遍染长波古道，共与论高华。疑坠荆山玉，问说到谁家。
御鲲鳞，骖云驾，六龙车。蟾宫且任高举，路途未应赊。便有雕黻兰藻，莫可尽言深意，缀点只些些。待到琴书侍，更倚一枝斜。

上岛咖啡与强哥小哥南哥寒冰戏为十一禁
流尘久涸俱生劫，凋碎砉然未觉赊。尽斫风声无尔语，空擎云气竟谁遮。俶装天断疑归海，残灺更深似落华。遁与修灵废非是，余杯可共饮朝霞。

新年作
轻翾纷绮渡灵槎，春觑馀寒序万花。夜判虚明勘界影，星潀幽昧入云沙。环听细雪燃微响，游眄长空落岁华。往事伏辰盈宿幕，忽因风散到天涯。

代人赋
湛湛长空兮，山光映雪。欲寄余心兮，唯与明月。明月不来兮，岂轻离别。岂轻离别，不忍分袂成决绝，但愿长相思，长相悦。

深深曲
明月一何深，明月一何皎。愿君如明月，相视到终老。明月复何深，明月复何杳。怨君如明月，相思终不了。相思一何深，相思一何苦。誓已勿相思，更作相思语。语亦一何深，语亦一何浅。待到深深处，化作烟尘远。

敬步强哥韵回强哥
(余素寡言，然非窃攀桃李之高华，实因浅薄故多聆语耳。与诸大诗人饮酒有日，自觉受益甚多，深为之谢！前又余生日忽得强哥摭华揽玉，掞迈大作。其文光英朗练，势若穹溘滔腾，余为之摄魄旬月，今方稍宁。故乃率尔操觚，试步原玉，竟致勉强成篇，遂不揣拙鄙，聊求哂尔尔。)
挥戈不驻六龙车，渐失初心忤濠鱼。忽见寒花递春色，更觉岁朅两唏嘘。城外沧江洗霜月，炰燔烟举歘飞灭。叨承诸公分青眼，洗耳听余阳关阙。流素飞湍倩夜狂，余瞥周匝不敢详。浮响跼步蹑瑶席，轮囷终卧最中堂。或如细雨化春泥，夤夜凄凄梦未啼。倦倚长宵闻高论，忽复胸中伐鼓鼙。剧饮狂歌诚大易，尚假余酲肆气力。明朝梦在海东头，恍如雏禽初抟翼。诸公所言深为然，砉破禅关得琅玕。便是月光无寂照，也应烛海染微澜。

附强哥原玉: 江边城外酒楼听董均吹笛
(时非六朝，君非桓伊。峻叠迢递，雄管披离。)
楼外嚣嚣趋有车，座中喧喧食有鱼。董君兀兀操青节，断续喑呜雏鲸嘘。九矅灯垂胜残月，玻璃荡盏光明灭。击箸将醉将成曲，浑沦难辨阳关阙。四宇淹沉夜色狂，城市歌杂语不详。却秉痴顽调律吕，不意青春去堂堂。更换一曲铁达尼，我心依旧凤初啼。盘旋欲上梧桐顶，忽忽气竭思鼓鼙。天涯相逢大不易，齐抚助君双掌力。也知吹裂孤生竹，何必均天散羽翼。戛然中止笑赧然，久未亲此碧琅玕。劝君莫以圆熟论，自有横吹海波澜。

夜坐篇
炳烛终长夜，幽光漫乎纸。月泣半空白，风刺一窗紫。邃宇旋湛破，百虑何由起。心乱如烛摇，心灭如烛死。万古淬光华，纷泫自兹始。往念涸深辙，飞毂遄不止。石火迸微明，再顾邈难匹。梦碎亦无踪，魂散空徙倚。长恸或解怀，谁共汝悲喜？便更作狂徒，独赴大化里。

静夜思
积坱不可成，凿空无所毁。天轮自有辙，岂因浮生改。仰观百星轺，终古循其轨。世途错千歧，扶乩非能契。邅念良觌睽，跬誉何足恃。壮图托穹崇，光焮俱焚炙。春兴百花深，秋寂无遗翠。一捧月光寒，明发皆滑坠。欲假长歌者，唅呀文字废。跏趺睨逝川，忘形不需记。

夜雪行
剑光溯飞雪，剑影碎支离。封内皆皓缟，焉辨死生为。寒气冱殷雷，风坼灭光弥。寐欲寄远别，梦醒两狐疑。列炬伫危崖，驰火覆坤仪。跂望试一呼，嘘气顿生霓。惊麋忽转眄，觅鸟跃霜墀。茫茫浮大白，万物点尘缁。厉揭涉漂泊，岁痕染客衣。修途徂谁见，何以饬前期？

烟花
如星闪而没，如空裂花朵。如夜绽深眸，窥见夜中我。我在江之湄，漂移江之左。浪花湿烟花，寂落沉如锁。

2011年（37首）
叠韵三首
岁杪
检点韶华亦复疑，一年风月属阿谁？才经亭阁花零后，又是天涯雪满时。泫露滴霜清影薄，流尘逐梦幻光迟。平明已触新春景，回首前宵在冷卮。

新年作叠前韵
忽换光华休自疑，百年之后我为谁？沧江不过添新雨，明月何曾异旧时。刻烛无关传句急，推枰匪怨落棋迟。举觞咏叹非滞酒，一醉千言盈满卮。

梦再叠前韵
醒来每觉梦堪疑，夜夜托言底是谁？蝴蝶振衣非幻影，槐花摇曳不多时。彩云移步犹翩易，名酒启封常恨迟。日有三分留在此，忽然酲罢抚残卮。

晨二首
朝辞满夜梦，如魂返躯囊。投视窗棂外，天地一盏光。

曜灵忽闪烁，群动不曾起。谁令一片霞，幻出万般紫。

雪
昨夜闻雪声，今朝辄雪止。不见霜雪白，馀寒增一尺。

临屏回复别人
时而为鸣禽，时而寂寞还。长风如长驾，飞羽落空山。闻声不相识，莞尔讵失颜。值遇漆园叟，材与不材间。

岁末
四时回转最无终，万事都归一梦穷。雪径崇云空翠碧，霜天冰澈渐飞鸿。
问寻柳色春先绿，点染桃花露未红。此夕通明观夜烛，帘梢新月枉玲珑。

上元快乐
提步燃灯为觅春，却闻春已在梅津。隰原冷落烟花涴，澄宇空明白月洇。
举世灯华观竹火，中天霜落指参辰。推移风雪逐年异，不在凋荣在故人。

敬赠锄月花樵先生
呵壁求天只自惊，谁能高咏楚狂声。酒空竹巷非延醉，鞭指黄河不俟清。
惯赋奇文折星斗，常舒灵气拾华英。羡君春草池塘句，欲寝犹疑梦未成。

赠西陌采薇
风从一叶起，折花落绮筵。物华经合沓，崩聚复催年。余叨巢许耳，愧非流水弦。犹瞻云间月，还归涧谷眠。剑埋丰城底，车隐武陵源。谁能长歌共，挥手退轻寒。

赠水一阁下
流景不可驻，挥戈笑鲁阳。若非爇蔬者，梦恐坠黄粱。惊觉夔龙志，长夜明烛光。临水理花序，登云舒剑芒。惭弃江湖久，遁入无人乡。待启井函叹，飘零未能忘。

辛卯年京城一聚分得绿字

五古
地维或摧折，天道成窳曲。章句每孤吟，相互守茕独。游宴居庸下，暂得驱尘俗。指囷分而食，各尽杯中绿。华疏浮象樽，放言论逐鹿。不愿委磷缁，太息混麦菽。夜寒春覆被，斜月流白屋。忽见长风起，腾骧思羽服。流觞非永日，更待西园续。念念渐远行，飙尘满高木。

水龙吟
骤来寒食春深，昆明池涨波新绿。中州词客，京城风致，促弦赓续。惹起波澜，雷音拍案，扬眉眴目。笑笈囊空负，唯应对酒，酌穹斗，浇醽醁。
黑白未收棋局，梦中身、落棋迟速？适逢卿尔，酣然贪醉，浑无思欲。便假余酲，犹能梦阮，寄言修竹。待嚣尘淹没，花灯闹市，对谁歌曲？

赠曾拓兄
拍浮龙池水，花萼入归泓。碑林识翰墨，回坊啖饴羹。揖别忽一载，桃花落还生。时空同迁斥，相逢属旧盟。犹禀鲍叔义，尚持醉翁觥。终有嘤鸣至，澹此车马声。

赠何兄无邪
谪居拟沦迹，埋照于京畿。山斋唯古木，闲卧便初衣。但吐不饰语，遂以今文诗。欢酌应趺坐，高言自诡奇。投我琼瑶书，难报木瓜辞。君子固箪瓢，风云待未迟。

赠刘卓兄
未在秋风里，未辨霜缟色。相见垂万言，平素何默默。斗牌烹茶隙，独有餐食力。自诩龙种身，招云可隐匿。席罢更清吟，绝缨非能饬。长为不展眉，一日削其惑。

赠少峰兄
夙驾驱白云，寒光共此集。累误芳时酒，终来动春蛰。壮游及四海，猛气任张歙。扶摇应已备，长风更待急。君来无所有，落花唯摭拾。新发门前柳，相执复相揖。

赠寒月怜星
偃卧乏高瞩，不识明月心。徒信管蠡测，真成蜩鸠吟。渐陟丘山末，不敢越崎嵚。璀璨稍能辨，风华亦弥襟。一苇承所航，苍苍江海深。聊以凡俗耳，窃闻白雪音。

雪莲花
谁倚春风棹，涉江采芙蓉。芙蓉冒渌水，朗澈漾千红。谁唱江南曲，桃雨渐迷踪。流光明黯淡，花色任朦胧。谁能集荷衣，长守明月居。明月不可掇，万里自涵虚。谁见雪莲花，开落在天涯，任尔风催与雪覆，朝朝暮暮伴流霞。明月犹在侧，长有仙人走云车。叹奇绝，雪莲花。

感怀四首
蓬莱久萧索，荒茔不能践。居然有我来，巢潜咸惊散。伫崖风洵古，月出自明暗。此生焉独守，常作多情叹。

此生为沮溺，长歌归去来。采薇于空谷，不上黄金台。空谷饶风月，流霞啜千杯。一醉谁是我？飘然匿形骸。

潜光而戢羽，高翥不能攀。初阳笼巍峨，飞流入百川。翠华开虚宇，崇云厉幽关。渺渺如微霰，尽得世间寒。

斯世共黾勉，不敢越墙篱。皆望承天蛟，同嗤触藩羝。身形随浪化，梦寐满生疑。一觉逾千载，前尘知不知？

赠别秋和兄远行
霜发鉴明月，信知有清辉。顾瞻古来者，怆然双泪垂。斯世无俦匹，厥功岂独维。喟叹起衰者，振臂挽倾颓。忆昔松竹坪，星露常沾衣。百无窥伺策，唯其於穆之。后薪谁可与，不屑世所希。拙守移山志，高矫衔木姿。频效接舆语，共对世人嗤。挥戈犹返日，斫剑斩蛟螭。

饯别志豪兄
凤不栖兮鹤不群，流观世事幻风云。高台有酒未因冷，天命无凭莫许闻。花木移莳犹渐渐，岑峦落雨最纷纷。起望历历秦川路，一曲阳关或赠君。

秋日绝句二首
蓦然风雨洗冰轮，一夜秋寒更拂身。不晓霜林红染尽，窗前误了看花人。

已无高烛照霏微，但有寒光绕客衣。惹起相思不能寐，月华浅浅彩云稀。

无题
孤光不肯与人临，日掩长扃断水沉。砌下探花如探月，窗前听雨似听琴。一奁香浣侵寒梦，半枕云偎到邓林。青鸟不徂多敛翮，此间原是最伤心。

彼岸花
年年彼岸花，相逝在天涯。思君兮思君，唯恐终竟委尘沙。尘沙起兮吹万里，不到彼岸兮空自嗟。星辰璀璨兮月窈窕，如何于我失光华。
花叶只自开，相错入轮回。思君兮思君，唯恐终竟委尘埃。尘埃振落兮何所去，待得车马来时扑簌入君怀。愿君且莫浣衣襟，愿我暂得一时偎。
彼岸花且逝，相忘于江湖。思君兮思君，唯恐终竟不能知。此花一逝无觅处，宁肯相忘不相知。拾起满地余花乱，到底是冷枝，到底是相思？到底是冷枝，到底是相思…

古风
天庭拾仙种，落地即生槐。倚之成梦寐，竟至千载不曾使心哀。忽有灵飙遽然觉，尘间久坐已生苔。瞻望四围周八泽，吾身渺渺似黄埃。大江日夜赴沧海，阴阳相薄激风雷。四时轮转不曾息，古之过客如何不复来。死生何为者，达士视之如昼夜。烛龙栖处广漠寒，唯有幽光垂四野。生而不能乘长风，待到风歇空腾化。安能命驾倾金罍，把酒泼向云间月，且看万里澄辉云中泻。

舞会偶记
旋旋秋色记潜来，倚得秋声一晌偎。寒碧堪浮中夜月，春醪已湛玉光杯。长裾未敛匆匆去，脂粉犹成久久怀。但有绮心能似我，不需曲散对空台。

贺少峰领证一首步白露兄韵
我有六龙驾，载君万里归。天涯何念远，红豆未曾稀。剪烛得同语，乘风拟共飞。而今寒夜里，不必捣秋衣。

贺素履之往生日作
千围寒碧，修叶纷披。空明湛湛，月色离离。嗟彼光华，瞻彼崟崎。高寒不造，太息弥衣。
藏石喜拙，择木宜巧。各彰其道，莫不静好。匪啻无心，难判昏晓。斯境未践，或将终老。
劬劳靡盬，夙夕营营。胡不弃置，以怡余情。默视秋潦，渐成玄冰。曷克有极，欻企光明。
八骏腾骧，孤云绝翳。簸尽沧溟，风波将逝。将逝将逝，莫言深意。空言深意，曾拈花末？

出差偶记
（前一阵去湖北出差归途草成，当时心情可谓百感交集，不赘述焉。本为两首，其一太过而其二稍不足，约成一首，聊为记录耳…）
来时濛濛雨，去时雨濛濛。来时风满怀，去时雨成江。来以托鸿羽，去罢不能翔。拟许千般德，惨却未成行。我生亦来去，相失复相遇。去来暂相形，得失复何语。匆匆如剪影，车尘犹如故。莫云已久诀，曦梦成朝露。

无题
高蹈行迈，一梦何哉。玄璧在握，明月在怀。庆云悉已，凤鸟徂来。思欲驰往，底事徘徊。
鼓风泠泠，流水汤汤。承膺物华，函具星芒。八表歆动，四奥激扬。甚醉清酌，只衔一觞。
不睹昭彰，矫厉其形。簇簇兰苕，疲悴其英。奄忽春序，奄忽冬生。黯尔甚念，犹然孤征。
启望中途，嘘气即寒。揣度亿逆，匪啻百川。息心澹虑，勿空立言。苟得相应，聊抵万端。

学长毕业请客，未列席愧甚
醉里犹贪壮岁辞，天涯移晷总难知。飞鸿远驾沧烟表，春禄旋倾碧玉卮。讵叹风华洇往事，聊将翰藻赋新词。他年每觉乡音促，遍听阳关入梦思。

2010年（66首）
仙岛追忆
缃帙红笺世外才，风流往事竟难猜。草书诗卷香云墨，痛饮甘醪玉雪杯。陈迹空山花自语，重游满目壁堪埃。落尘伫视昔人石，颦笑曾经已未回。

梦
茫茫大梦信如真，白首韶华一黛春。岂必麒麟能与我，从来蝴蝶是此身。浮生常叹繁星古，天道不知万物新。妙隐何须樵风径，归来月下问野津。

天津工大四灵诗
飞禽代表：乌鸦
谁向青天泼墨横，啼声万里击苍冥。寒枝栖宿围乌府，冷月结邻伴毕星。善射应悲无六臂，爱鸦犹恐满危亭。原来柘木成林道，不住号鸣夜里听。

走兽代表：野猫
黑衣年长雪披童，黻黼独行世外翁。老妇妪煦从无倦，游人观戏未有终。护经传卷真僧友，貌敛神温莫李公。他日归来新苑处，不知尔等与谁同？

鳞介代表：泮鱼
半月池台湖泮间，清风如梦雨如烟。石闲隔座栖双影，荷戏连枝绕一边。得水波臣欢有限，凿冰钓客扰无眠。英雄自此名千里，鲵鲋从来曳尾渊。

虫豸代表：绿虫
蝉噪初闻翠叶新，蛅蟴已往踏绿茵。登踝落颈防难备，飞雪迎风蛓易春。一剂烟云喷碧影，满园天地灭凡身。楼前高木可长憩，不必空街久著尘。

无题绝句六首
滇池玉碎裂昆明，蜀道炎炎不可行。安得西南倾骤雨，愿天垂意在苍生。

苍翠因风挥作韵，飞红敷彩落成诗。一年莫负春光好，游尽芳时总不知。

春风无意卷珠帘，冷冷清宵立步蟾。鼍更未泯东方破，青黛凋零落满奁。

碧水清风总侑殇，醉来春色已寻常。仙踪欲访知尘远，陟彼云山一炷香。

青卷神驰似了然，白云围里坐参禅。拈花一笑非难事，不见得鱼唯见筌。

震怒四方恸久闻，长空我欲策雷神。不周山倒苍公怒，千载谁能补天人。

卜算子——作业步稼轩韵题总统坠机事
万里落飞鹏，千丈悲天马。生死从来只片时，纵使如公者。
旧梦叹浮云，荒岭凄残瓦。萦虑尘心自索愁，不若飘飘也。

答人一首
苍穹千古缀繁星，举首仰观常叹惊。尽览龙鳞思海阔，曾无凤藻与山倾。太行高耸探山石，稚鸟俯身学夜莺。万里长空知风急，且从庭树第一行。

自感一首
已过重山又一亭，仍无心绪付楸枰。索书筹句还诗债，寻瓮敌愁借酒兵。浩帙倦翻悲马齿，沧江冷去叹琵声。窗前看月犹堪问，我命由天或自清？

五古-自题
圯桥无所遇，此生思乃贫。华辇登足浅，修竹入目真。宿泊水中白，行拂陌上尘。奇异常於穆，兴尽每还身。信手采英石，非为补天人。自言大道出，无物可恒新。嗜欲天机薄，参玄未通神。执戈怒在我，进退岂由臣。愿为璇玑伴，依依向北辰。是非谁可信，醉中且无论。

龙门石窟有感二首
西山万壑诵经声，转入东桥竹径轻。只谓佛心依古像，不知真法已无名。

欲度众生藏佛法，琢凿巨砾万夫担。坐禅高士参山水，寻访后人为石龛。

洛阳西安赠人四首
赠项兄
为寻万里醉时归，一片春风两度吹。涤尽尘心皆忘饮，相逢何处不成诗。

长安赠青梅
客惊渭水有诗筵，锁住春光愿不迁。最忆东风扶醉晚，凭君指点度宵眠。

赠纯南兄
暗得天玄在指间，期年欲访或寻仙。长安古道同挥扇，一面清风一面禅。

赠依杉
为访名山宝刹间，长风明月共沙关。喜藏画卷独欣赏，雁塔门前学古颜。

由洛阳至长安次韵《登高》戏作兼感怀
烟尘万里莫嫌哀，一跃龙门不肯回。曲岸浮光争共下，长波摇橹辨曾来。回坊买扇识新客，汉苑披香忆旧台。未剪虬枝堆满鬓，长安风景只贪杯。

作业五律
绕石终不悟，横舟野水陂。每闻新燕至，又望故檐思。垂墨无疏策，斟杯有赋诗。长风还短桨，千古到今疑。

观雨
墨写天书尚未成，乌云不待冷风惊。流萤万点津门渡，素练一条天际横。欲惜残红春反覆，犹怜断雁月昏明。原知众物皆自适，亦是空吟花落声。

浣溪沙
砺剑十年恨未成，西风吹冷客心惊。人间不识有功名。
满箧符经烧作蜡，一窗月影信为灯。青袍今已误儒生。

赠人四首
赠星伊
洗耳慵闻曲，始因韶雅横。劳曾弹白雪，惭未解瑶筝。但有馨还醉，何求鼎或觥。寻思无一字，谓我是儒生。

赠项兄
本怀楚客醉，佯学高阳狂。彩笔因无用，天言信有常。驱车迎雨雪，归桨入微茫。但看飞鸿过，去来皆未惶。

赠依杉
相距未曾远，相逢却已赊。素因侠气甚，不幕美名些。匿迹读经史，乘风泛竹槎。明朝书卷里，认得旧龙蛇。

赠纯南
太白有积雪，遥遥通九天。自从来泾渭，每欲访神仙。愈剪词笺短，常磨竹韦穿。他年寻访去，樵柄指山川。

塞上
欻闻画角作秋声，旋起征衣策马行。沙碛飞流蚀胡月，野笳扑簌赴空城。将军今亦成枯朽，断壁曾经任纵横。莫起尘烟盈古道，寒天自与冷风赓。

感岳武穆《满江红》赋
一曲茕茕谁复听，千秋万壑恨难平。推窗已失山河色，踱步未逢明月生。战马犹嘶尘血染，笙歌还恋酒酡横。凭栏又是潇潇雨，欲展书笺赋壮声。

秋感
散尽飞花散尽愁，云阴漠漠仄高秋。清风掠起欣推帻，落叶飘归任拂裘。俯敛一江凝水碧，仰参千古漫空幽。行吟负手得寒句，不觉惊飞数白鸥。

拟寄边
遍听燕语又蝉微，倦看弯弓玉鉴垂。半壁斜光侵梦久，一封霜雪寄边迟。错烧红烛由风剪，枉写薛笺唯影知。佯数闲花眠不得，夜阑每每费猜思。

春日
又是春光挽月痕，又看池上碧苔新。偶翻残简拾残句，故忆旧花怀旧人。梅影忽生疑客到，雪颜未改倍茶醇。坐迎霜色都落满，砌就寒庐栖吾身。

临屏题采莲图限四支韵
风搴一径棹船微，红粉飘摇倚黛眉。敛袖欲湔莲叶湿，沾裳还扫落花垂。惜春且觅归莺晚，对月犹欣出鲫迟。流波未解美人语，急向江边推梦移。

题空谷幽兰图
轻裘素履避公卿，一片春风万绽迎。终委缁尘怜洁羽，未耽明月乱幽贞。难邀桓笛吹梅曲，但入骚辞伴菊英。纫佩腰间离涧谷，每临泉水照枝横。

侠客行
剑吼天风冠戴辰，方辞东海入西秦。淮南雨细秋江草，朔北云飞大漠尘。绝域独瞻餐露雪，偏峰险走辟关津。鞍前但问英雄事，不忆飘零几劫身。

伫崖江上
欲遣胸中十万言，驱车策马墨回旋。龙泉久扼崖边伫，天禄犹贪桂下眠。长笑古今唯我寂，但思日月为谁悬。并无一句堪留此，只对茫茫两逝川。

毕业有寄
欲辞卷帙入尘中，忽忆芙蕖四次同。击水犹通天岸北，放言常没海河东。醉眠湖影摇双月，闲步槐枝舞万红。一任十年波浪后，涛生云减正长风。

步寒学兄凑一首
谁倩天涯云染红，坐迎潮浦远来风。千年江海失帆影，片刻揖言难诉衷。梦觉明朝怀梦碎，杯残酲罢觅杯空。他乡若遇梅花曲，应道此身无与同。

附寒学兄原玉：
荒了闲池数乱红，行囊收拾又南风。须怜远道分飞燕，莫对空阶恨折衷。杯酒将倾花事没，斜阳未解旧城空。一般儿女心中泪，相遇明朝尽不同。

代段有林赠人作
有凤衔桐织落霞，犹分两岸倚蒹葭。林风吹木蝶双舞，桃雨濯流鸳共斜。昔日楚云飞翥雁，今朝湘水泛星槎。遥思别后隔如梦，卿怜明月我怜花。

辘轳体——一曲临江对月弹
渔舟唱晚
一曲临江对月弹，归桡渐出水云端。波痕逐尽沤珠碎，桨影行随白浪湍。岸举青藜燃玉竹，霜凝紫气冷星盘。渔翁不忆归程远，犹作新歌只自欢。

广陵散
剑锋横雪琐光寒，一曲临江对月弹。倾酒竹林消雾霭，促弦涓滴起波澜。青瞳目遇凭谁识，狷介操持难自安。啸咤琴音同绝响，独留木叶落声残。

酒狂
肃杀秋风举步难，流霞霜菊倦来餐。万壶独饮驱车醉，一曲临江对月弹。洗耳不闻尘世乱，束书难见古今宽。竹林欲作狂声诵，叶落蝉飞拭目观。

高山流水
长怜幽碧绕青峦，雨打乌篷栖浪滩。樵斧曾持修桂影，朱弦久负结金兰。无言著意凭心会，一曲临江对月弹。千古难寻钟子逝，虚陈绿绮莫愁叹。

梅花三弄
初识芳姿恰倚栏，经年开落几番寒。瑶华临水清妆瘦，冰澈澄空极目宽。竹径听风成麈语，石桥泊桨待伊桓。雪舟未发聊惊梦，一曲临江对月弹。

立秋
荷褪残衣始望秋，寒蟾窥到桂枝头。锦书北寄云中雁，莼客南归月底舟。隔岸鹊桥助灵匹，同航俗子慕仙俦。西风任对江天冷，回首沧波上下浮。

蝉
高栖依古木，不作竹林狂。风细嘶鸣切，秋深饥面黄。薄衾非耐冷，聒噪讵能长。惹得螳螂怨，伏居身后藏。

敬步锄月先生赋凌霄花
疑是浮根弱不禁，落花遥自九霄寻。未妆桃李三春艳，却泛光华一脉临。抚树桓公犹壮志，迎风寒蕊岂衰心。芬芳共与秋声至，历尽朝晖复夕阴。

七夕怀李后主
有杯无复啜流霞，又值秋风扫落花。碧海迢迢帆不渡，故园寂寂梦偏遐。羁身徒叹七星剑，举目思乘八月槎。谁料芳辰魂俱灭，来生不入帝王家。

步韵一首赠杨兄
深入云山错落峰，秋声欲辨过千重。悬铃惯听松间雨，试剑犹惊石上龙。偶拾鹤翎曾化羽，常因蝶梦未成庸。西风指点疑无路，愿向梅花借一踪。

贺白雪仙子生日诗
玄封开启历苍黄，是处星芒掩大荒。渡海蓬莱常跨凤，浣花银汉莫沾裳。桂从蟾阁云中落，墨向琅嬛溢处香。待到六晶花落尽，天涯明月渐成霜。

回寄韩子
自东海来，顾蓬壶返。未命云驾，只由车遣。目驰炬火，发巢危卵。静而不止，言而不满。忽如飞鹄，忽如伏犬。忽倾百觞，千篇犹短。不啻侠骨，更吹笛管。卖艺罢了，眠花深浅。

附韩冰：戏赠董卿
九尺颀壮，络腮大颡。山西董卿，居然佛相。慈眉私语，唯诺朗朗。爰大手印，照铁砂掌。皓首楸枰，作如何想。尊前神与，小沧海量。来亦自来，往亦自往。高楼便卧，泱泱莽莽。

临屏赠人
天涯一何杳，舟楫多失坠。急流不曾息，飙风不曾逝。有彼追逐者，长入风波起。扶摇陟白云，犹揽凤凰尾。纷纭虽异代，世人欣慕此。鼎湖捋髭须，唯遗弓和矢。黼黻何足艳，曾不如白纸。濯尘兼照影，不过一杯水。精辄惜破碎，但图拼一醉。一醉不能释，长饮复长寐。

代杨霈
西北长风烈，秋潭尽结霜。倾壶旋鹤舞，驰目更龙骧。卜屋三迁所，离行一佩璋。凡音多不待，投袂举轻狂。

物理
孔方格世界，流形遭荼毒。鲸口吞广砾，饕餮不知足。宿弊沉积久，令人缅先觉：盖舆为我驾，讵思逐利禄？偶然拾贝起，一掷惊秋水。星辰指掌间，尘物罗片纸。君以四行书，罘罝光电子。丘壑浮眼底，纷纭似乎止。雷动万国疆，碧云生紫光。夫子争失色，洒尽庆功浆。世界成微细，世界成流形，世界安何在？飘忽不计行。时空为颠倒，有无竟虚名。丝络千百维，超弦化苍冥。黑洞仍吞噬，暗质未澄明。似回混沌初，茫然无所清。驱车驰冲漠，不知何所终。细推物理学，万世亦无穷。

无题
明月悬今古，长风度往来。我与鸱夷子，相视如尘埃。动则激浊浪，息则匿形骸。优游乎千仞，一跃便轻回。决眦穷造化，洗耳聆奔雷。一梦万年觉，物俱为劫灰。劫灰不能辨，前因不可猜。殊异自兹隔，相趋入轮回。厉揭涉幽冥，事事不言乖。往顾如昨日，笑彼何言哀。复与对者言，相视犹费材。相视不相见，历久忘其怀。

无题
长剑如流星，湛破长空黑。似淬狂煞气，侧目不敢逼。流星倏而逝，澒洞黑复合。光形终幻化，杪黍坠穹溘。天地竟连冥，万物不生时。相顾茫然失，明鉴亦何为？更恐迷氛祲，魑影翩而来。趾爪扼人喉，空自负沈哀。却闻啸咤者，偃仰于阶下。昨日偃仰徒，今日乘骢马。渐戢聪与明，缄论真共假。飘忽皆浮云，我其一朵也。去去何所之，遗落在江沚。环响皆水声，游眄无纷绮。但愿零为雨，同注江湖里。夜随星辰息，朝随风波起。流淌忽向北，落英杂不止。有客汲水来，照影如秦子。便倚岸头歇，长向此间没。此间有青冥，夜夜守明月。

无题
云海出团圞，朗澈发春寒。我有青铜鉴，破碎不能圆。绿染柔枝条，上有双啼鹃。我有绿绮琴，久不弄其弦。春水破冰川，鸳鸯泛波涟。我有鸳鸯枕，彻夜未安眠。万丝垂天织，虹带映阊门。我有万丝带，长贴罗襦温。丝带何所是，当初遗赠君。自马鸣环去，空待清水滨。夜梦在玄朔，朝思在朱垠。髣髴忽然至，辄复转为颦。不恨君行迈，但恨日行遄。妾身将老去，日日减红颜。掬水不敢照，折花只自怜。但谓百年后，瘗入风中残。风犹至异域，风犹入江船。撩发详君面，轻倚在君肩。梦寐满天涯，觉来无一然。还顾杨柳枝，依稀不记年。

赠人四首
赠南华大哥
上古逍遥者，刻经名南华。藻翰济万世，幽眇洞生涯。又值悲愤者，江汜醉流霞。激昂为骚辞，文墨生奇葩。倘观二书者，光泽凌太虚。日月在握中，三界如通衢。今有南八者，万镜鉴殊途。乘风可咏月，醉卧犹挈壶。举觞聆一语，抉微识奥区。摭华犹於铄，入境更欢呼。弃管窥苍昊，乃知渺如斯。拾阶陟崇丘，风景漫然思。

赠星星
自诩袅袅枝，长依在月边。但随辰光寝，赛星不虚传。黾勉为诗赋，终日不遑言。尽识江湖客，嫉俗兼傲然。绂绶登岛主，挂印旋归还。曾在荷花处，霜雪妒白莲。

赠汗青
岭南常剧暑，向北恐畏寒。已为江南客，驱车赴幽燕。善养侠士气，慷慨散金钱。乘兴每欲发，顾景愈留连。烹茶偶吟句，不觉泪潸然。异日游吴越，再续绕粱弦。

附汗青：赠董兄六韵
嘘气即为暑，能溶朔方寒。提辖并州客，了发走幽燕。同榻兼同气，共解涩中钱。言讷无所发，劈劈掌风连。后海联诗句，粗中有潸然。桂子开吴越，盛邀江左弦。

再赠韩子
家徒悬四璧，诗酒宝剑琴。握瑾不遘时，献玉多滞淫。天地有大悲，振聩为狂吟。不惜耽醉乡，犹嫌不满斟。醉能仗剑行，醉能啸山林。醉中不是我，谁可识初心？

2009年（24首）
赠韩晓彤
月色无人扫，因风落满庭。遥天何怅望，浩海任飘零。故梦思还远，新春柳易青。心唯萦旧土，隐隐卧龙灵。

赠陈嘉豪哲学家
道至逍遥外，神驰齐物中。低回唐汉梦，杳沐释儒风。俊采思玄理，清心啸碧空。直当追往圣，绝学继先公。

减字木兰花——贺有所思十八岁生辰二首
天涯音信，报得佳期鸿雁近。腊雪方回，留待春风故人归。
飞花弄影，月色依然如玉冷。且拟樽前，新岁愿君好梦圆。

经年多少，天际征鸿飞杳杳。梦见梨花，春色故园三两家。
又期月满，心绪阑珊风向晚。何处归程，听得阳关又一声。

减字木兰花
东风将破，忽惹云涛飞雪作。描满梨花，疑是春来故人家。
乍寒轻暖，踏尽不知行渐远。闲又一行，待得新燕过平堂。

西江月
暮色稀星难缀，松声竹韵易侵。东风又与月光吟，玉魄清杯酌饮。
相望遥山百里，曾挥旧曲同心。为报天下春意临，霜雪梅花不禁。

定风波
碧海尽处是何山？愿随长风挂吾帆。一任惊雷倾盆雨，何惧！待到波平登云看。
南来北去天涯遍，兴叹。也上青霄也临渊。人生应是多浩荡，骇浪。弄潮且趁此华年。

清平乐
梦无遥寄，红笺相思意。一点春愁千行泪，寂寞小窗疏碧。
雁字几度飞还，东风又枕南山。月色依然如玉，玉人凋却朱颜。

清平乐
如风如月，琼飞金屋阙。疑是玉色飘白雪，清绝无人能说。
寻声度步而行，依稀龙啸凤鸣。不知谁家玉笛，借得天籁成声。

望江东
愿与东风同醉月，又何必龙宫阙。落花深处天香绝，空山里黄鹂说。
云破灵光飞如雪，遥望处一天阔。斜枕横偎草窗孑，梦信也孤鸿没。

浪淘沙
长风问古今，谁与诗吟。朔云变幻几晖阴。一任黄沙铺成海，埋骨沉金。
天地俯相临，暮冷孤衾。苍茫终是气萧森。黯淡往来车辙远，独此杯斟。

浪淘沙
空剩射雕名，何处踪行。荒云旧色冷山横。老去英雄随霸业，碧海浮萍。
龙虎莫相赢，巨铁神兵。干戈寥落问苍生。风雨岂能遮日久，万里天青。

虞美人
戏与东风惊彩月，直上九天阙。浪浅云高夜苍然，且任小舟随梦到蓬山。
星光一乍成今古，俯仰闻天语。如此长风空寂寥，万里云霄换得一逍遥。

永遇乐
云敛东风，江流曦梦，觉已春意。才吐绿黄，又斗红紫，推开满窗碧。旧柳曾别，新折还送，不知几人能记。走天涯，倦客归时，知我者二三子。
见花开遍，奇山异野，似有凌云之志。料得风变，匆匆谢了，芳尘也难觅。莫怨春薄，莫负春色，昔桓公树如此。倚北斗，借我月色，斟得一醉。

永遇乐
日抹西山，云倾南溟，霞泻东海。兴乘长风，醉卧松岭，暮惹一身彩。泰顶题诗，华巅论剑，俯看八荒如黛。烂柯久，料得人间，已是千秋万载。
挥剑浮沉，大风歌起，任他龙飞马快。孑然无骑，不若归去，揽月九霄外。忘机鸥盟，巡空鹰侣，愿与二子相解。江河处，悬泉飞瀑，波澜潮湃。

水龙吟——用稼轩字韵
奔腾万里风云，斗牛紫气凝霜剑。关山故地，从来不见，火光竹焰。千丈山高，遥知月冷，碧空星淡。犹未敢下看，鬼神都怕，沙石怒，浮生惨。
塞上狼烟又起，叹高楼，黛娥长敛。红颜老矣，难得安卧，飘蓬残簟。胜负都亡，谁能长笑，待后人览。料渔人，荡开层风水岸，泛舟无缆。

水龙吟
旷今空古绝尘，长风碎成千万缕。秦冠楚剑，英雄侠气，苍然寰宇。明月高悬，星垂四野，听黄河怒。惯江湖过客，飘零久矣，路南往，车北去。
登看荒原如许，天地间，随风一粟。群狼独虎，疾鹰驰燕，都作尘土。斗转云移，依稀陈迹，拾得片羽。与谁同，寂寞无人问处，渔父江渚。

沁园春
少许英雄，中年过客，老迹渔樵。渐白发欺来，残杯冷落；青松掩处，故园寂寥。登峰千寻，破浪万里，闲来双手把蟹螯。回首望，笑今朝如梦，梦如今朝。
浮生常似秋毫，西风冷一任雨如潮。若乘风直上，飘然尘外；随雨坠下，浪迹荒郊。贾恨屈悲，陶归林隐，自古英雄莫能逃。子何怨，但用行舍藏，得一逍遥。

和寄江海行客
江海行，江海行，江海何处寄此生。江茫茫兮海杳杳，此生归与白鸥盟。少年意气凌云赋，一书一剑走江湖。遥望庐山迎碧落，驾舟东海觅苍梧。愿得江公彩笔句，青灯长夜只消书。愿得斗牛龙泉剑，不辞万里走天途。久慕山高与水长，愿随长风作轻狂。凌霄殿上枕云眠，洞庭湖边抱月凉。且趁韶光拼一醉，红颜骏骨易凋伤。往来依稀二十载，玉壶无酒剑无芒。行路难，行路难，耳畔纷纷世人语。纵欲横流波澜泛，逐名弃义恒沙数。谁闻绿绮绝凡音，岂望侠情存丝缕。湖海一片伤心月，红尘多少痴儿女。君不见壁梁街陌永城鼠，使人云心委尘土。君不见剩水残山同落魄，何处寻得渔江渚？入世出世且徘徊，滚滚长江向东来。此生须如长江水，奔流到海不复回。独与春风歌浩荡，痛饮千盏醉高台。任他尘心与禅月，我自独处材不材。仙岛幸识江海客，羡君诗赋冠群英。疾笔携风书天地，酣墨随潮洗渤溟。承蒙相荐至仙岛，同与诸仙玉杯倾。却闻君将云游去，众人皆赋我亦惊。莫非本是谪仙人，好入名山无世争。蓬莱云深舟自远，天柱泉高雪亦轻。姑射烟霞虚缥缈，洛水微波度冰盈。此去不知多少日，他年愿与逢玉京。江海行，江海行，江海何处寄此生。君自云游江海去，我心归与白鸥盟。

贺太姥姥九十五大寿
桐叶封尘久，汾河沐满芳。龙城花祝寿，鹤宴月盈光。万里凭诗寄，千秋与岁疆。遥闻佳日至，众贺聚新堂。

浣溪沙—七夕
遥望长风万里青，重山遮断雾回萦。何来乌鹊落轻盈。
驿路云深歌碧月，高台风冷数繁星。梦见飞花梦见卿。

浣溪沙
雾气茫然未纵横，江流晓月去无声。一番秋雨洗倾城。
摇落云山多寂寞，披身风雨是征程。为谁憔悴到天明。

贺一网友婚礼作
雪寒吹不到天涯，几处流霞几处花。荷苑清波依静渚，小楼月色照朱华。风轻雾惹尘香动，梦杳红随枝影斜。海誓百年终不变，白鸥且共步云沙。

无题
玉桥西畔碧梧洲，江上风云几度秋。急雨来时叠乌雀，落花惊处满白鸥。题诗荷叶垂莲社，弄月瑶台紫桂舟。相看渔人归去晚，孤翁独自钓无钩。

2008年（35首）
新年作
雪夜烹茶香暖月，霜天做画幽冷窗。松摇梅舞迎新岁，但见春风破晓霜。

隐居
隐居白云里,朝雾晚霞低.山高松色翠,天远雁声稀.光霁焕璞黼,玉石作珠玑.心空何所向,万物皆道一.

永遇乐——酒
名曰甘醇，实则辛辣，不知其故。自古英雄，文人墨客，皆爱杯中物。武以借力，文则抒狂，留得美名无数。也有那、贪杯酌饮，却将要事耽误。
知己千盏，何妨一醉，筹得青眼相顾。可恨不遇，空作惆怅，凭酒消愁度。人生几载，何必付与，醉酒悲欢喜怒？且清醒，乘风破浪，不虚此负。

秋感
雁飞菊恨时，最断游子肠。月落秋反复，风轻叶张扬。诗藏芬芳桂，酒盛琥珀光。回首江天外，一曲满庭芳。

长相思
一叶秋，两叶秋，万叶千声皆是愁，寂寞思中秋。
人未散，月已收，自古离合几时休，回首暗凝眸。

秋二首
雁字入云去，蝉声随风悄。拄杖夕阳下，因风思寂寥。

万里浮云暮，酒酣独倚楼。好风真知我，吹落满天秋。

登高
登高乘风可游天，何必骑鹿为寻仙。云涛松海渺苍茫，三山五岳势皆狂。雷鸣电怒惊风雨，八万里路鹏正举。落叶纷扬满神州，萧瑟西风一万五千秋。飞雪残霜枫林挂，云描月写谁人画。朔气难得过江东，吹开秦淮隐隐啸长空。洞庭月下秋色晚，冥冥归去无人管。黄河九曲裂山阙，古时星光辉映今时月。登临天地间，俯视杳山川。胸中意无限，付与风云谈。竹杖芒鞋天涯遍，一笑了却浮生怨。且将诗酒诉衷肠，细看月光如雪尽飞扬。

大沽炮台怀作 
碧水侵斜月，浮云坠晚风。门颓终致寇，户锁岂称雄。旧梦悲难挽，荒台叹已空。夕残随暮冷，夜久日初东。 

登盘山作 
江南饶雅趣，岭北亦奇雄。晓月独妆女，闲云对饮翁。清宫窥幸久，古陌步尘匆。卧占湖山在，高楼几度空。 

论弈五首
竹声石影趣，云懒鹤闲风。朝暮一坐隐，玄白两仙翁。
注：“坐隐”、“手谈”，弈之别称。

流水争无意，闲石竞有心。当湖风雨作，珍珑妙玄深。
注：本是闲石不争而流水争，反其意。“当湖”、“珍珑”皆世之名局。

铁甲征尘暗，流云飞骑轻。旗门频变阵，沙场漫交兵。
注：棋形有轻重厚薄之分，棋局有守空作战之异。

玉鼠偷油归，草堂燕双飞。黄莺待蝶久，垂莲谢芳菲。
注：藏棋之定式常型。

人生似弈棋，飘零亦纵横。胜欣败可喜，局罢叹浮名。
注：入世出世，用行舍藏。似东坡不争者有几？ 

西江月－和众友贺安奕同学作
瑶草仙风一碧，云台玉树群芳。初雪已欲试梅妆，谁家琴箫飞响？
彩笔先提佳韵，余音才附拙章。遥临鹤宴月盈光，众友相期在望。

冬景
朝霞失凤阙，老树暗龙纹。素冷林霜寂，频寒觅鸟群。乘风冬过渐，踏雪木凋纷。欲效梅花曲，惟期客以闻。

戏讽八绝
其一  
单衣哪知北风寒，米贵不道世事艰。自云超脱尘俗外，谁料只是闭门闲。

其二  
琴封瑟断久不闻，满街下里和巴人。圣贤书尽平生智，不及稗草反作薪。

其三  
蛮烟瘴雨闭月哀，寒风不畏几枝梅。纵使消得冬气冷，怎奈春红惹尘埃。

其四  
惯见鸡鸣狗盗徒，尔今不作反觉疏。欲归渊明桃源里，山穷水尽何处渔。

其五  
学人曾提三尺剑，附会又笑楚生狂。若问平生遂云志，惊言明朝杳还长。

其六  
先贤名功传旧世，未济盛业赖后生。屈辱曾经更堪醒，岂任荒风颓雨声。

其七  
欲争寸瓦皆斗角，为寻偏风各勾心。自古屋头都如此，雨漏犹似泪沾襟。

其八  
不忠不恕空闲事，难道难德见利痴。孔孟若得长生药，恐作书经也难医。

习作十首
其一   
一夜星云转，微茫入梦来。江声从月晓，雾气伴霜回。石诉千年语，风悲百尺台。沾襟谁揾泪，欲道只聊杯。

其二   
石壁凄斜月，玄云荡楚风。千秋终浩瀚，几度幻纷纭。过往车辙远，兴亡叹惋闻。谁能歌古调，一曲动哀群。

其三   
霜风何羽箭，旧岁骤归勤。借酒消愁度，凭诗籴米闻。才悲屈汨醉，又叹蒲斋文。月照千秋似，英雄一泪坟。

其四   
雨过泥芳径，红稀梦锁楼。谁家笛弄晚，几处燕归愁。望月萤光缀，凭风琐绪休。何能幽此境，但使愿无求。

其五   
人谋何料耳，叹息古今同。竖子扬名耀，英雄匿迹空。春秋难礼教，羽扇易悲风。尚未功名册，回瞻白首匆。

其六   
盈江还灌海，作雨又铺云。晓泪秋枝坠，飞花暮野纷。无时皆旧色，有处即新氲。却道离人苦，凄凄总怨闻。

其七   
殿宇惊微变，江湖叹远艰。方倾尧舜圣，又慕老庄闲。用舍由天命，行藏任我颜。徘徊空度日，不若与风还。

其八   
月冷乘风去，霞微带彩明。三更回梦醒，百里曙云轻。雾掩樵声晓，冰封落雪盈。江随天入海，我与白鸥盟。

其九   
奋笔飞花落，勤书羽燕驰。怀琴期不遇，抱卷备难知。菊落芳秋远，梅寒月影移。林翁陶令去，欲慕恐难随。

其十   
自古文人意，风花雪月泉。林翁梅最爱，奉老杏颇贤。沈帐蚊飞鹤，陶源柳逸仙。庄周曾笑耳，万物顺于天。

2007年（9首）
新年作
天寒摧万木，雪冷点千枝。花发寻桂早，月落把酒迟。一曲尽孤寂，千里寄相思。独立寒风里，一年将尽时。

满庭芳
踏雪归来，暮云收尽，月色独自凄凉。梅残枝乱，花谢亦芬芳。风回路转过后，却见那、天地苍茫。空对月，伫立无语，任凭北风狂。
遥想，当年事，阳关漫漫，蜀道茫茫。而如今物是人却何往？风雪依然无数，英雄尽，地老天荒。一声啸，策马征程，我辈且张扬。 

春意
春意卷珠帘，东风将雪破。堂前燕子归，砌下梅花落。高楼满风声，皓空皆月色。且斟清辉饮，谁同我寂寞。

暮江吟
烟雨蒙蒙花絮飞，春色三分尽相随。夕阳拾阶归山去，明月乘风道天回。流光数点凌波散，紫气千旬淡云微。一声羌笛惊落雁，江风萧瑟暮寒辉。

题文化壁
兴亡千古事，不改中华魂。苍茫吞万象，清静本无尘。西风孤月夜，冬雪一枝春。爱他明月好，憔悴也关神。

七古
一朝饮罢千秋醉，千秋兴亡同悲泪。屈原终为楚国雄，天下之大竟不容。东坡谪居落黄州，长江水逝壮志休。少陵欲致尧舜上，茅屋悲叹空虚望。稼轩放翁尽从戎，一腔热血乱蒿丛。古之大志不得伸，故将愁苦为己斟。风吟雨诉不堪言，万千诗篇尽樽前。吾辈仰望思圣贤，唏嘘叹惋度虚年。且夫所积者不厚，杯水焉能置大舟？呜呼！纵使一生皆悲叹，所学也应无所憾。长风破浪乘龙舟，海阔天空任自由。

中秋
梦中犹记别远途，雁字又返却无书。黄花将落映青黛，西风欲晓破流苏。秋刚过半人思月，夜方更五露含珠。马蹄轻响惊探去，不见人影见日初。 

秋叹
信步闲庭下，灯火渐昏沉。荒径曾客览，落叶已秋纹。寒风摇月影，冷雨瘦菊身。无端何苦叹，寂寞不由人。

醉
醉里频呼酒，诗狂敢问天。痛饮三千盏，沉醉一百年。

2006年（14首，之前作品待考）
夜
风寒炉暖紧闭窗,月光如雪尽飞扬.不知何处箫声起,一曲庭前已成霜.

赤壁
茫茫秋雾锁大江,月光如雪尽飞扬.不知何处箫声起,叫人愀然已成伤.

寻梅
踏马寻梅暗飞香,月光如雪尽飞扬.夜深还恐花睡去,故引冰清映玉妆.

塞上
玄天与夜一色苍,月光如雪尽飞扬.漠漠黄尘风吹去,一座孤城万仞霜.

汉宫
汉宫寂寞悲风凉,月光如雪尽飞扬.残春已是无人问,人老花谢两相亡.

把酒闻水流，落花无奈只叹愁。明月亦有三分醉，摇身上西楼。
沉醉仙风瘦，露浓霜重寒风透。误了先期花开时，只将残红嗅。

把酒倚绿竹，淡烟流水有似无。弹琴长啸月相照，琴旁酒一壶。
沉醉归时路，慢行却将夕阳误。鸟儿啼鸣声儿翠，认作浣纱妇。

把酒对红梅，飞雪连天北风回。鸟雀疑是春先到，出巢漫天飞。
沉醉又非醉，薄酒何如山和水。踏月乘雪寻花去，花香与风随。

把酒又当歌，金风玉露尽豪奢。月色早逐夕阳落，夜长人奈何？
沉醉愁却多，黄花散尽云雾遮。风声渐将蝉声破，惟有雁鸣和。

把酒又临风，暗香穿过雨濛濛。空谷却逢薄雾起，山色有无中。
沉醉闻鸟声，鹊喜雁愁响苍穹。兰幽只在空谷里，不与世俗争。

把酒断愁肠，斯人一去路茫茫。天涯何处是归处，地久也天长。
沉醉笑轻狂，莫教负了好韶光。策马扬鞭逐日月，且任我张扬。

临江仙
山前兵营如星斗,主帐隐隐孤灯.月斜露重已三更.明日鼙鼓震,今夜月无声.
把盏清辉似美酒,帘外飒飒寒风.笑那狄虏已惊弓.不费吹灰力,徒手取空城.

西江月
江上风光有限,月底世界无穷.风起吹动雾千重,月华云涛翻涌.
几处飞雪飘落,谁家腊梅香浓.花枝起舞笑冬风,争起玉笛三弄.

浪淘沙
花月为谁浓,夜深更重.斯人一去无影踪.月下鸿雁传书到,依稀梦中.
去年此门中,人在月同,携手游春似月宫.谁道如今孤独处,月映愁容.

